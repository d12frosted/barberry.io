#+begin_export html
<style>
ul {
  list-style-type: '– ';
}
</style>
#+end_export

#+attr_html: :class img-half
[[file:/images/2022-08-13-interview-with-vasyl-kalinichenko/2022-06-21-08-22-48-2022-06-21 08.22.30.webp]]

Процес трансформації споживання конкретного вина у дегустаційні нотатки разом з оцінкою є напрочуд цікавим явищем. З одного боку, процес цей вимагає усвідомлення, в якому багато сенсорної та розумової діяльності. Адже ми не тільки помічаємо сигнали з наших органів чуття, а й аналізуємо отриману інформацію, враховуючи весь наш попередній досвід комунікації з навколишнім світом. Стигла полуниця у прабабусі в селі? Цівочка диму від свічки? В цих спогадах багато корисної інформації для дегустацій. З іншого боку, цей процес є редуктивним, адже весь багатогранний досвід ми вміщаємо в декілька речень, та ще й надаємо йому якусь числову оцінку[fn:1]. Зробити це можна багатьма способами, спираючись на різні критерії. Як не крути, оцінювання є суб'єктивним, і для кожної людини це індивідуальний процес[fn:2]. В спробах знайти порозуміння з іншими учасниками винної терапії та бажанні поглибити свої знання, в мене виникла найпростіша ідея з усіх можливих: а давайте про це поговоримо. І в якості експерименту запишемо ці розмови.

Перша людина, якій "пощастило" потрапити мені під руку - Василь Калініченко, сомельє Goodwine. Людина, що захоплюється вином, проводить дегустації та вміє красномовно говорити. А тепер уявіть. Чорний вхід бару 101, вузька стійка біля стіни, барні стільці, припарковані машини та ми з Васєй записуємо розмову. Час від часу відволікаємося на вино та їжу, тому аудіозапис наповнений характерними звуками щасливих жувань та посьорбувань.

#+begin_export html
<hr/>
#+end_export

*Я чув, що ти високий, добрий, любиш вино, і що тобі 60 років, хоча на вигляд втричі молодший. Як так склалося?*

Це все вино.

*А що за історія з 60-а роками? Звідки вона?*

Ах. Це я просто встиг одружитися і розлучитися. Да й пожив у різних місцях.

*Скільки тобі було?*

У 18 одружився, а в 21 - розлучився.

*То історія з 60-а роками про це?*

Скоріш за все. Просто я перепробував так багато вин, наче мені вже 60. Такий дегустаційний фонд багатий, знаєш. Це все замість мудрості.

/(Обидва сміються)/

*А де й коли тебе застала війна?*

О, війна застала... Я був у Стамбулі. Так, я був у Стамбулі, і поїхав туди з дівчиною. А ми ще перед цим з нею трохи посварилися. Вона просинається, дивиться на мене великими очима. Спочатку вибачається, щоб трошечки налагодити контакт. А потім каже - там піздєц. І йде у вбиральню. А я взагалі не можу зрозуміти про що мова. Відкриваю телеграм канал, і просто охрінєваю. Нас типу всі попереджали про це, то я трошечки розумів контекст, але до кінця не вірив взагалі, і... був шок. І ми з нею три дні не виходили з квартири, постійно сиділи в телефоні й читали новини, об'їдалися пахлавою, щоб хоч якось відчути полегшення. Це так було дивно, тому що ти читаєш новини про війну, про жесть. І тут таки виходиш на вулицю Стамбула, а люди живуть звичним життям. Як так? Море переплисти - а на іншому березі вже беруть Херсон. Це такий був дисонанс. Дуже різкий.

*А яка твоя перша думка, коли зрозумів, що таки війна?*

Одразу подумав про рідних, вони ж там в Україні. Що робити? Як убезпечити? Як вони взагалі? Написав батькам, тому що в їхньому місті є аеродром. Його розбомбили в першу ніч.

*А коли згадав про вино?*

Мені соромно зізнатися, але день на третій!

*Ого! Добре, я очікував, що це не буде першою думкою, звісно. Гадав, другою чи третьою. Мовляв, скажеш "вдома залишилось вино!" Чи було не до того?*

Ах, я все передбачив. Думав, байдуже: війна почнеться чи не почнеться, але все дороге "нада випить". І кажу: "Аню, в нас є трохи часу, давай допивати дороге вино". Так і зробили. Ми випили все дороге вино, а залишилось тільки "дюшманськоє". За нього я не дуже переймався. Думаю - нехай.

*Ха, тоді в якому контексті ти все-таки згадав про вино?*

Ну, в смислі "випить".

*Тобто рефлекторно, рука потягнулася, а келиха нєт?*

Там просто була якась "забавна" пляшка натурального із Каппадокії. Власне кажучи, я вирішив її спробувати.

*З Каппадокії? Абсолютно не асоціюється з вином.*

Там багато натуралістів, досить багато. І ми пробували декілька вин звідти. Взагалі турецьке вино мені не дуже сподобалося, особливо якщо це не натуральщина. А от конкретна пляшка з Каппадокії була "найс", в стилі [[barberry:/wines/667f7cf0-ca79-4a69-9a23-79544c95dcfa][Denavolo Dinavolino 2019]].

*Звучить так, ніби ти фанат натуральщини.*

Ну не те щоб фанат, але на даному етапі люблю. Взагалі це тема смаку, я фанат більш "чистої" натуральщини, звичайно. Але деколи такий шмурдячок люблю випити.

*Розумію, інколи за настроєм може захотітися. А яке вино ти перше випив, коли повернувся додому?*

О... я повернувся 21-ого травня. Й одразу випив Шампань! В мене була половинка, це найдорожче, що залишилося в холодильнику. Я налив собі [[barberry:/wines/ea15e397-8149-405d-992d-63878cb0cebf][Robert Moncuit Les Grands Blancs Grand Cru NV]], пив з улюблених келихів Бургундських, легких à la Zalto від Spigelau... це було фантастично.

*А ти до повернення ще був у Ірландії, я правильно розумію?*

Так. Там я теж багато пив.

*А що там з культурою вина?*

Ой все як у нас приблизно. Просто п'ють багато пива, багато віскі. У них все законодавство налаштоване таким чином, щоб люди пили місцеве. Але ірландці заможні люди, дуже багато подорожують, тому в них вино є, вони його п'ють. Через податки, вино у них дорожче, ніж у нас.

Але там люблять Францію, люблять консервативні речі. Сансер, Бургундія, біла Бургундія, Бордо, от таке. Новий Світ у них, наприклад, мало представлений.

Проте в цілому там є дуже класні компанії. Наприклад [[https://www.greenmanwines.ie/][Green Man Wines]], яка спеціалізується на чистих натуральних винах, і там шикарний асортимент. Є ше цікава компанія, яка купує топові вина, зберігає у себе і продає. У них є [[barberry:/producers/e63e9781-9e3f-43ae-b0b0-1366d808ab3e][Bründlmayer]], є Бургундія (вже стара). От власне кажучи, таку пляшку я тобі привіз і нарешті передам. Там, по правді, багато "перлин" можна нашкребти.

А ще в Ірландії мені трапився один із кращих ресторанів у житті. Там просто фантастична винна карта: [[barberry:/wines/1f4e920e-bfd4-4624-8445-fa8480962c17][La Stoppa Ageno 2015]], біла [[barberry:/producers/d048b1cd-89b4-413e-a5f7-50ace090907c][R. López de Heredia Viña Tondonia]]. Було багато цікавих речей. І не менш фантастична кухня. При тому вегетаріанська. Це були сети, п'ять подач, здається. Це було нереально смачно. Перший такий ресторан в Тревізо знаходиться, другий це [[https://instagram.com/paradisocork?igshid=YmMyMTA2M2Y=][Paradis Cork]].

*А ресторан в Тревізо був під час твоєї робочої поїздки, чи не так?*

Так, там був ресторан номер один, а номер два там - в Ірландії.

*А як перший називається?*

Той, що в Тревізо... я не можу вимовити назву.

*Давай зробимо вигляд, що ти її вимовив, а насправді просто потім скинеш назву. Люди читатимуть і не здогадуватимуться, що ми не знаємо, як вимовляти назву крутого ресторану в Тревізо[fn:3].*

Вони на мене, до речі, підписалися й постійно шлють "вогники" в інстаграмі.

*А як ти прийшов до вина?*

О, це потішна історія. Буду чесний. Я ніколи не думав цим займатися, взагалі. Такої думки не існувало. Абсолютно. Але я приїхав у Київ, треба було десь працювати, адже я вчився на заочному. Став офіціантом, бо швидкі гроші та відносно легко влаштуватися. Але мені пощастило потрапити у [[https://bassano.com.ua/][Bassano]]. А там хороша винна карта. Нам час від часу проводили дегустації. І мене це зацікавило.

До того ж в нашій сім'ї вино було завжди, але на побутовому рівні. Тобто червоне, біле, сухе, шардоне та совіньйон. Дуже-дуже просте, проте воно було завжди. Не пиво, не горілка, а саме вино. Якась, напевно, культура все ж таки існувала. Тобто "взяти келих вина і випити" - це все було. А потім я влаштувався у Duty Free, також з алкоголем, і моя колишня дружина Оля каже: "Слухай, а не хочеш стать сомельє? Це престижніше, це більше грошей і це тобі подобається. Ти ж любиш вино, любиш їжу, можеш мати зиск".

*Тобто, це була не твоя ідея.*

Не моя. Це була її ідея, сто відсотків. Я такий думаю, це якось дивно. Я все життя був "хелсі", качався, займався спортом, дотримувався дієти, нічого зайвого не їв. Був великий і здоровий. А тут цікава пропозиція, але ж вона протирічить моєму світогляду. Це ж алкоголь! Я можу випити трошечки, але щоб аж так... Прям займатися цим, продавати. В мене довго були моральні муки. Але потім якось воно саме до цього прийшло.

Я влаштувався у гудвайн на нову позицію. Потім мене затянуло, став пробувати різне. Купив книжку, прочитав її і зрозумів, що вин, бляха, дохріна, і вони такі різні! Це була базова Wine Folly. Я дивлюся, і думаю, о є такий сорт, і такий, а тут такі смаки, а тут такі. Я почав навідуватися у гудвайн і брати найдешевші сорти, почав куштувати їх. Постійно пив. І, карочє, все моє "хелсі" життя пішло шкереберть. Разом із моєю колишньою дружиною.

*А як рідні сприйняли, що ти змінив здоровий спосіб життя на "я піду та прокачаю свої дегустаційні навички"?*

О, мама досі боїться, що я перетворюсь на алкоголіка. Досі. Вона тривожиться, й постійно каже "в тебе й так на роботі багато вина, не пий вдома, не пий". В неї своя історія: тато був алкоголіком. Це болюча тема, що змушує її бути пильною.

*Але я підозрюю що ти таки п'єш вдома. Сміюся, бо згадав собі таку книжку - "Схиблені на вині".*

О, я читав її!

*Пам'ятаєш, там був смішний пасаж про те, як авторка розповіла родичам, що вона кинула стабільну роботу й вирішила писати про вино. А вони чули лише, що вона просто стала безробітною алкоголічкою[fn:4]. А ти говориш, що п'єш багато, ще й мама непокоїться щодо цього. Звучить як стереотип, чи не так? А які стереотипи тебе найбільше бісять?*

О... чомусь всі думають, що сомельє це якісь суперзанудні люди. Що вони начебто не їдять гострої їжі, на кшталт цього.

*Маєш на увазі "не дай боже з'їсти солодкого перед сухим вином"?*

Нє, ну солодке перед вином справді його псує. Мова йде про речі, які зазвичай роблять перед змаганнями.

*Маєш на увазі речі типу: "не користуватися яскравою зубною пастою, сіль не вживати..."?*

Да, да! Сіль не вживати! Таке справді практикують перед змаганнями, але я вважаю, що постійно так поводяться лише зануди.

*Може ще "Не курити жодним чином"?*

Я не курю, це правда. Але якщо бути відвертими, то вино ж і про аромат, і про смак, але й про щось інше. Це певна атмосфера, певна культура. Тобто коли продаєш пляшку вина, то насправді продаєш не пляшку вина. Ти продаєш інші речі. Тому особисто я вважаю, що це занудство.

А ще бісить, що на думку інших. я постійно п'ю на роботі. Це не так. Ми дегустуємо, ми спльовуємо, але не п'ємо 24/7.

*А які стереотипи ти б хотів, щоб виявилися правдою? Наприклад, останнє, так?*

Ой, а які ще стереотипи про сомельє існують? Те, що у них просто супер-пупер нюх. Що це від природи. Хоча насправді нюх тренується. Як і пам'ять. За це відповідають певні ділянки мозку. Якщо ти просто будеш звертати увагу, то натренуєш свій нюх. Так це працює. По факту будь-яка людина з хорошою пам'яюттю і бодай мінімальним інтересом може стати сомельє. Зрозуміло, що хтось більш схильний за інших, але в цілому...

*А ти багато працював зі своїм нюхом?*

Ні. Єдине - я став концентруватися на цьому. Задавати собі питання: Що я відчуваю? От аромат. Які відчуття він викликає? І от з досвідом і часом воно саме натренувалося. І це стосується не лише вина, але й їжі.

*І не лише з їжею.*

Так, насправді це дуже корисна життєва практика, адже ми часто проскауємо моменти, проскакуємо в своїх думках, абсолютно не концентруємося на тому, що відчуваємо. Це не зовсім правильно.

*Повернення до "тут і зараз".*

Да, да! Ми не живемо нашим життям, знаєш, десь собі літаємо, а така навичка повертає до реальності.

*А в тебе не буває періодів, коли ти цим активно займаєшся? Не знаю, там облизуєш каміння на вулиці, нюхаєш його.*

Блін, такого не робив.

*Бо є ще такий стереотипчик.*

В Україні є сомельє, які щось подібне практикують. Я такого не робив. Я просто п'ю. Гарно розповідаю, п'ю і закохую людей у вино.

*А що ми, до речі, п'ємо[fn:5]?*

О, а ми п'ємо прекрасну Австрію, у нас якраз приїхала нова поставка після того, як склад розбомбили. Це [[barberry:/wines/cdd63749-d893-457a-b852-06a407e52c84][Zweigelt 2015]], і , чесно кажучи, одне з найкращих вин для мене за 500 грн. Тому що воно 15-ого року, там класна кислотність, воно розвинене. Там є весь спектр ароматів: від первинних до третинних[fn:6]. Воно трішки підкопчене, воно вишневе, там вже є натяк на третинні аромати, але воно ще дуже живе, соковтие, питке. Його можна і влітку випити! Дуже я його люблю, це такий собі червоний "хаус вайн" для мене. Щоб просто взяти і отримати задоволення.

*Ти б порадив його бабусі або мамі?*

О, мамі - так. Мама, до речі, у мене продвинута. Вона навіть "натуральщіну" любить. Але хіба що "полегше та потонше". Бабусі, мабуть, ні. Тато надає перевагу потужним та насиченим фруктовим бомбам. А мамі б зайшло, так.

*А брату?*

Брат також любить потужні й насичені вина. У нього смак такий, він обирає досить яскраві та експресивні речі. Типу з бочкою, з танінами.

О, тут ми можемо поговорити про еволюцію смаку. Тому що ця тема дуже цікава й доцільна. Є люди, яких все влаштовує, вони просто п'ють якісь там умовні "мускати", насичені червоні - і їм "окей". Вони не хочуть нічого змінювати, вони не хочуть пробувати нове. Вони залишаються на місці.

А люди, які цікавляться, завжди проходять еволюцію від насичених, потужних та танінних червоних вин до легких, середньотілих, більш складних: Піно Нуару, Сіра, сортів з високою кислотністю. Вони можуть пить різне, але їх тягне до таких речей. І щодо білих так само. Від мускатів-совіньйонів, від чогось яскравого, навіть пошлого, люди переходять до тонких кислотних речей. Це пов'язано також з розвитком смаку та нюху. Тому що коли нюх не розвинений, то хочеться яскравого, адже нам здається, що інші речі просто "ніякі". А коли він вже на належному рівні, ми вже можемо вловити більше і хочемо тонших, глибших ароматів. Воно завжди так відбувається. Якщо людина розвивається, вона розвивається у напрямку до Піно Нуарів з Бургуднії.

*А що після цього?*

По-різному. Хтось кидає все, каже, що це все "фігня" і п'є квашену натуральщину.

*Цікаво, а все ж таки, що далі? Якщо це еволюція смаку, то вона ж завжди кудись приводить...*

До речі, цікаво. Далі, знаєш, часто йдуть у всякі "збоченні" штуки, наприклад... стара Шампань. Щоб дорого та малодоступно. В усілякі хересні ноти, наприклад. Часто з тонкого переходять на натуральщину. А от далі що... не знаю. Ще такого не спостерігав... Може кидають пити?

*Ну "ето слішком". Не те що б хочу заглиблюватися в цю тему, але мені цікава одна штука. Є поширена думка, що до натуральщини приходять коли вже втомилися від конвенційних вин.*

О, це цікава тема. Справді є такі люди. Але більшість приходять до натуральщини, тому що гіпстери.

*Я чому питаю. Натуральщина, особливо "дикушна", сама по собі є дуже яскравою. І якщо говорити про еволюцію смаку...*

Вона зрозуміла.

*Грубо кажучи, вона є альтернативою суперзадубленої червоної Іспанії або США. Просто на іншій стороні спектру.*

Так! На інший смаковий профіль. Тому що люди трошки відвикли від солодкого, їм ок кислотне, але це дуже яскраві речі. Чому в нас так популярні супернасичені червоні, яскраві та солодкуваті вина? Особливо у чоловіків за 40. Бо в радянських напоях було дуже багато цукру. А натуральщину обирають здебільшого люди молоді, забезпечені та успішні. В їхньому колі натуральщина - це тренд. Вона прикольно й легко п'ється. Вони рідко хочуть заглиблюватися в теорію вина, вони хочуть просто пити й кайфувати. Це більша частина клієнтів, що обирають натуральщину. А є т ті, що справді втомилися від традиційних вин.

Є також люди, що бачать в натуральщині багато класних маленьких виноробів, у яких можна знайти складні, вишукані та елегантні речі. Вони не надто поділяють вина на "натуральні" чи "ненатуральні", а просто шукають якісні вина. Як ми з тобою.

*За це можна і випити.*

/(насолоджуються)/

*Ти почав говорити про це вино, яке воно класне, описуючи його характеристики. А мене трохи цікавить тема оцінювання вина. Не знаю, очікував ти чи ні, що я про це спитаю, але я б хотів поговорити про те, як саме ти оцінюєш вина. Я от помітив, що у випадку з цим вином ти одразу звернув увагу на не надто типові речі. Такі, що виділяють це вино з-поміж інших. Типу копченість, про кислотність відмітку зробив. То мене цікавить, на що саме ти звертаєш увагу.*

Є певний алгоритм проведення дегустації, де ти спочатку дивишся на колір, потім на інтенсивність аромату. Потім розкладаєш на кластери і куштуєш вино, і вже оцінюєш його смак. Це якщо говорити по WSET. Але насправді з досвідом вже формуються певні шаблони: ставиш вино на певну поличку. Але доповнюєш декількома словами, які характеризують конкретно це вино.

Наприклад, якщо мова про те, що ми п'ємо зараз, то: це лекготіле червоне вино, отже висока кислотність. Ці характеристики я знаю, в мозку вже відклав на конкретну поличку, але проговорив лише ті речі, що характеризують саме його: копченість, вік, і наявність всіх трьох категорій ароматів. Саме за рахунок цього воно смачне. Я дивлюсь так.

*Чи я правильно зрозумів, що спочатку ти категоризуєш вино, а потім виділяєш якісь нетипові речі для цієї групи.*

Так, але не зовсім. Швидше ті, що характерні саме для цього вина. Чому воно особливе? В чому його фішка? Коли я презентую вино на роботі, я намагаюся концентрувати увагу саме на подібних речах. Я думаю так. А от про числові...

*Почекай, я ще не все зрозумів. Добре, забудемо про колір, ми все одно не особливо звертаємо увагу на нього, хоч він і багато про що нам може розказати. Давай про ароматику. Це нормально, що існують аромати, які особисто комусь подобаються, а комусь не подобаються. Давай спробуємо з'ясувати, на які речі конкретно ти звертаєш увагу, і кажеш "це є добре" (прям як боженька), а це є погано - і я волів би не пускати його у свій келих.*

В червоному я люблю запах крові...

/(замислюється)/

*Я тебе розумію, такий "залізний" аж аромат. Як у того [[barberry:/wines/42dc355d-a934-4cb0-9592-cf1d474bec57][Sadie Family Pofadder 2020]], що ми нещодавно пили.*

Так, от цей аромат металу та крові я дуже люблю. Обожнюю. Це в червоних, мабуть, найбільший кайф. Таких вин небагато, а коли я їх знаходжу, ледь не кричу від щастя. Мені ще подобається, щоб ягоди ставали менш солодкими, коли вони йдуть у кисліший варіант. Також люблю "землю". Люблю "гриби". В смаку люблю хорошу кислотність. А не люблю, коли вина надто насичені. Надаю перевагу тоншим та елегантнішим. І мені подобається, коли аромат потрібно добувати, коли він не "випирає" сам по собі, а приглушений. В цьому криється якась сила та симпатичність.

*Цікаво. Споживання вина може задіяти розумову діяльність, адже дегустування певною мірою є роботою інтелектуальною. Чимось нагадує читання книжок. Абсолютно нормально любити "Триумфальну Арку" Ремарка, але в якийсь момент починаєш хотіти чогось більшого, складнішого, такого де немає всього на поверхні, де тобі потрібно трошечки подумати. Звісно, є "надмозги", які доходять до надскладного, але, мабуть, це про еволюцію смаку, яку ти згадував раніше.*

Так, з дуже складними речами інколи виходить так, що не знаєш, чи ти собі все надумав, чи справді це відчуваєш.

*Ого, аж настільки?*

Так, це складна тема, адже часто так буває з дуже дорогим вином. Ти його пробуєш і розумієш, що або це, бляха, якийсь всесвітній обман, або ж ти просто не доріс, і не можеш відчути. Так часом буває. А в білих, до речі, теж є мінеральність, коли мова йде не про фруктові, а більш неорганічні аромати, каміння... хоча каміння не пахне, просто якась мінеральність, солоність...

*Ну каміння пахне, якщо на ньому щось є. Або ж воно вимочене в чомусь.*

Взагалі мінеральність - це суперечлива тема, тому що кожен розуміє під цим словом щось своє.

*Я чув якось думку, що мінеральність - це те, що ми називаємо fizzy - тобто коли маємо трохи бульбашок в тихому вині.*

Для когось це саме так. А для мене - це наче камінь на язик покласти, щоб відчути солоність.

*Так а це більше про смак чи про аромат?*

Для мене - про смак. Але для спілкування це важке слово.

*Якщо ти про це згадав: як часто буває, щоб ви з колегами не погоджувалися щодо ароматів?*

Постійно! У нас є люди, що довго працюють, і кажуть "о це пахне тим-то й тим-то", а інший називає щось інше. Це говорить про те, що ми маємо справу з суб'єктивними речами, адже у кожного свій досвід та асоціативний ряд. Маючи певну освіту ми можемо знайти спільну мову, але дуже часто думка про вино відрізняється. І це досить кумедно.

*Щодо ароматів я, чесно кажучи, думав, що це буде не так катастрофічно. А ще знаю, що дехто оцінює рівень кислотності й танінів. Може це WSET-івська традиція.*

Тут простіше. Потрібно просто напробувати щось. Береш таку гаму й розумієш, де висока кислотність, а де низька. Тут дійсно простіше знайти спільну мову.

*Ого, а я думав навпаки. І це при тому, що фізично ці речі можна виміряти. Наприклад pH, або кількість дубильних речовин. Але ж ми не пристрої, та й поняття "високий-низький" відносні.*

Я тобі поясню чому. У кожного свій асоціативний ряд. І в тому ж самому WSET беруть не конкретний аромат, а категорію. Наприклад, червоні ягоди. Якщо ти назвав якусь червону ягоду, то це вже правильна відповідь. А у кожного може бути своя червона ягода, тому що це ж не справжній аромат червоної ягоди, а просто десь щось нагадує. А що конкретно, це вже в кожного своє, адже асоціативний ряд та досвід у кожного різний.

*А як це пов'язано з кислотністю й танінами?*

З ними все простіше, адже вони більш об'єктивні.

*Але "високий" відносно чого? Що таке середина?*

Так, це цікаво.

*Я питаю, тому що дружина каже час від часу - ця штука супер кислотна, прям як ти любиш. А я куштую, а мені норм, ну висока, але бувало й вище, там в якомусь білому з країни Басків. А для неї це вже висока.*

У неї, бачиш, поріг просто інший. А відносно чого ти питаєш... тут просто куштуєш багато вин і береш цю гаму й дивишся: на фоні інших вин це низька чи висока? Там багато слини виділяється, чи мало?

Але це кумедно, тому що якраз сьогодні слухав психологічний подкаст, де сказали одну дуже сумну річ: люди взагалі не спроможні зрозуміти одне одного до кінця. Тому що маючи одні й ті самі відчуття, називаючи їх однаково, ми однак не знаємо, як їх сприймає інша людина. Ти приречений завжди бути в собі, в своїй свідомості, ти не можеш з неї вийти, і збагнути, як влаштовано в свідомості іншої людини.

Тому навіть коли ми говоримо про високу чи низьку кислотність, то швидше за все маємо на увазі різні речі.

*От саме тому я і очікував, що ти зараз скажеш, що тема кислотності й танінів у вас ризикована, і ви кидаєтеся келихами. Але розумію. В мене більшість конфліктів з людьми виникає на тлі різного тлумачення термінів. Навколо визначень зазвичай сварки. А коли ми знаходимо спільну мову та домовляємося про визначення, то все стає легше. Не завжди, але зазвичай. Окей, а як би ти оцінив кислотність й танінність конкретно цього вина?*

/(Василь куштує вино)/

Танін середній, але завдяки своєму віку дуже гарно інтегрований. Тут є така штука, як якість. Танін може бути різний за якістю. Може бути сирий, в'язкий, а тут він просто гарно інтегрований, тобто пом'якшився з віком.

*Як ти за 60 років...*

/(Василь сміється)/

Так, звісно. А кислотність... чесно кажучи, я раніше думав, що вона доволі висока, а зараз би сказав, що вона "середній-плюс" або "висока-мінус", тому що... думаю, кислотність теж зменшується з віком.

*Звісно, завдяки атомам кисню...*

Воно приходить в якийсь баланс. Тому я схиляюся до думки, що кислотність висока, просто так гарно інтегрована, що ти не відчуваєш її як окремий елемент. Тобто якщо ти дуже яскраво відчуваєш кислотність, то це вже дисбаланс. А баланс - це коли ти жоден з елементів окремо не відчуваєш, коли все цілісне.

*Гаразд, а як ці всі роздуми перетворюються на оцінку? Відомо, що ти добрий не лише з людьми, а і з винами, бо ти завжди ставиш доволі високі оцінки.*

Я все-таки намагаюся оцінювати певну складність. Вино може бути не "моїм" з точки зору смаку, але класним у своїй категорії.

*Тобто ти намагаєшся бути об'єктивним?*

Намагаюся, але в мене рідко виходить. Скажу чесно, тому що найчастіше я високо оцінюю ту категорію вин, яку найбільше люблю. Тобто "о клас, це ж моя тєма". І все.

Нещодавно, до речі, був якраз випадок, який це підтверджує, тому що прийшов один клієнт, дивиться на мене і каже: я тебе пам'ятаю, ти продаєш те, що любиш, а мені потрібно попсове вино, яке ти не любиш, не продаєш; будь ласка, зараз дай мені пляшку того, що мені треба, а не того, що любиш ти.

В мене є особливість, що я людям намагаюсь підсунути свої смаки, і поступово залучити їх на свій бік... Інколи роблю це м'яко, інколи більш нав'язливо. Я несу свою ідею.

*Давай на прикладі [[barberry:/posts/2022-06-07-blind-tasting][нещодавньої дегустації]]. От [[barberry:/wines/56317de6-f3c6-43f9-8efc-6537b23750c5][Viña Tondonia Blanco Reserva 2009]] ти оцінив на 4.6, а [[barberry:/wines/4a169cba-26aa-4d74-a03a-07a7bea905db][Lenkey Pinceszet Betsek Korposd Furmint 2011]] - на 4.5. Як обираєш десяті?*

Це складне питання. Але я розумію, чому ти питаєш. Мабуть 0.1 бал я забрав, бо вино бракувало складності або довжини післясмаку. А може, не вистачило цікавості й задоволення. От тобі й 0.1 бал.

Проте суть вина в задоволенні. Може його вимірювати? Там п'єш вино, трошки розчаровуєшся, і потім: нехай буде 3.7.  Мені складно розкласти вино на математичні елементи. Ми ж не можемо виміряти його лінійкою.

*Деякі речі можемо, але ж в кінці-кінців є наше сприйняття, яке, до речі, теж можна виміряти, але... Мені цікаво, що саме відбувається в голові людини, що оцінює вино. Я це питаю ще тому, що є люди, які щойно розпочавши свій шлях пиятики, можуть злякатися системи оцінювання. Може розуміючи, що в тебе відбувається  в голові, вони з'ясують, що нічого страшного в ній нема. Може, в тебе є поради?*

Знаєш, я думаю, що до системи оцінювання вина потрібно ставитися не дотошно, а глобально. Давай щиро. Коли ти куштуєш, нехай, 5 вин, ти їх порівнюєш один з одним. Чому завжди знаходиться людина, що просить поміняти оцінку на наших сліпих дегустаціях? Люди рідко оцінюють вина стосовно всіх позицій, що куштували раніше. Якщо взяти всі вина, що отримали 4 і 3, знову зробити дегустацію, то скоріш за все люди б оцінили їх інакше. Ти завжди порівнюєш, а легше порівнювати з тим, що відчуваєш зараз. А які в тебе є рекомендації?

*Якщо коротко: не потрібно заморочуватися з десятими. Знаю, навіть у Vivino вже оцінки можна вводити з десятими. Але в житті й так забагато стресу, щоб ще й думати скільки десятих дати тому чи іншому вину.*

Ага, думаєш "о боже, о боже, скільки ж йому поставити", а потім просто здаєшся і не п'єш.

*Зрозуміло, що коли є якийсь відрізок, то ти завжди можеш його розширювати, не змінюючи довжини. Тому якщо не вистачає дегустаційного досвіду, щоб ставити з десятими, краще вже почати з простого. Скажімо, є в тебе три поділки: фігово (0), норм (50) та кльово (100). /(стукає по столу)/ Далі, коли напрацьовується навичка, еволюціонує смак, в тебе вже більше досвіду, то можна додати дві нові точки: жахливо (0), поганенько (25), норм (50), добре (75), прекрасно (100). /(знову стукає по столу)/ Далі ти можеш сказать: а окей, все ж таки я зараз п'ю багато хороших вин, я вже краще тямлю в їхній градації, в мене з'явилося розуміння, що воно офігенне, я не можу поставити йому "добре". З іншого боку це ще не прекрасно. І так з'являється ще якась точка на відрізку. Думаю, таким чином найпростіше - дати системі оцінювання еволюціонувати разом з зі смаком[fn:7].*

О так, це добре.

*Я думав колись зробити додаток, в якому ти просто відмічаєш вино, а програма запитує, чи сподобалося воно тобі більше за це? А за це? І простим бінарним пошуком знаходить місце цієї пляшки серед всіх, що ти скуштував. Завдяки тому, що ти можеш сказати "не знаю" або "так само", то множина ця лише частково впорядкована. Але я зрозумів, що через суб'єктивність оцінки та через те, що у сприйнятті вина роль грає не лише вино, то є ризик виникнення аномалій, коли одночасно тобі подобається одне й те саме вино менше й більше ніж інше[fn:8].*

Зрозумів, цікаво.

*А чи бувало у тебе на сліпих дегустаціях, що ти оцінював, наприклад, Бордо[fn:9] дуже високо.*

З Бордо, до речі, ні, тому що його чомусь завжди відчуваєш. Але бувало таке, що вина, які я дуже люблю, оцінював низько. Буває і навпаки: ставив високу оцінку винам, які не люблю. Таке бувало не раз.

*О, мені цікаві конкретні назви.*

Приклади? Я якось [[barberry:/wines/ed73cfa5-b2a1-4237-9eb7-e40202f66443][Girolamo Russo Nerina 2019]] оцінив досить низько. При тому, що воно було найдорожчим, і я, бляха, не зміг його оцінити в сліпій дегустації. Коли ти куштуєш всліпу, коли відходиш від бренду, від історії, коли сприймаєш тільки вино, то таке буває. А ще буває, що куштуєш вино за "недорого", і оцінюєш його вище, а потім думаєш, з урахуванням бюджету, бляха, від цього вина я отримую більше задоволення. Це доволі кумедно.

*А ти враховуєш ціну в оцінку?*

Коли в сліпу - ні, бо ми ж не знаємо ціну. Але коли не всліпу, то думаю, що підсвідомо ціна все одно грає роль. Воно тисне на тебе. Якщо умовно, ти куштуєш вино за 3 тисячі, то не можеш оцінити його низько. Ти лох чи шо?

*Ну певною мірою я розумію про що ти. Бо є вина, які ти куштуєш і розумієш, що вони того варті. А є такі... про які лише думаєш, як би повернути час назад і не платити за це пійло.*

От для чого потрібні сомельє. Щоб люди не взяли погану пляшку.

*А чи є сомельє для сомельє? Щось на кшталт психологів для психологів.*

Інколи хочеться, щоб такі були. Інколи я просто питаю поради, щоб не думати, не піднімати весь свій досвід. Просто кажу, що саме хочу отримати. А коли пропонують те, що я не куштував, то щиро радію.

За кордоном я люблю підходити до сомельє і радитися з ним. А ще питаю, що саме він любить? І в ресторанах теж. Прошу принести вино, яке сомельє подобається найбільше. Важливо: не найкраще! По-перше, так ти часто куштуєш щось нове. По-друге, ти пізнаєш людину. О, у нього такий смак. Вино мені може не сильно сподобатись, але таким чином воно розкриває людину як особистість.

Так само зі стравами. Наприклад, питаю, яка страва характеризує ваш заклад? Мені цікаво з цим гратися, я отримую більше емоцій.

*Чи не буває такого, що ти підходиш до сомельє, а він починає "впарювати" відверту фігню?*

Знаєш, таке бувало. Не в Україні, бо тут ти всіх знаєш, а всі знають тебе. Сфера вузька. А от за кордоном часом таке бувало. Наприклад, сомельє тобі починає говорити про вино, а ти розумієш, що цього в пляшці нема. Скоріш за все він його і не куштував. І ти такий - а окей, дякую, я далі сам. Це не обов'язково проблема людини, може їй бракує досвіду.

Або знаєш, є така кумедна штука, яку здебільшого помічаю за кордоном. Сомельє - піжони. Вони так люблять хизуватися, особливо коли дізнаються, що ти теж сомельє.

*Типу, а я пив ось це і ось це?*

Так, і вони не просто діляться, вони прям /хваляться/. Це кумедно. А ще хизуються тим, що продали.

*Чию думку з Українських сомельє ти поважаєш?*

О... я не у всіх сомельє запитаю вино для себе. Ти все одно спеціалізуєшся на певних смаках. Я розумію, смак кого мені підходить, а кого ні. А є інша сторона, от з точки зору тенденцій, хто "прошарений". Така людина може сказати - цей виробник буде успішний, буде дорожчий.

І от в такому плані Вектор дуже крутий. Він завжди може ловити зірку, коли вона ще не стала зіркою. Він...

*Він знає вектор розвитку?*

Так. Він завіз [[barberry:/producers/e0c47a3e-e4ac-4cf5-8e27-dd98d88e9fee][Bencze]], коли про нього ще ніхто не знав. А потім цей виробник став зіркою у нас і за кордоном. Чи [[barberry:/producers/e463ddb4-d593-4913-80e1-b841330d4cf6][Wasenhaus]]. Вектор відчуває такі речі тонко. У нього чуйка. Говорить, що йому часто доводиться доказувати свою думку. Що спершу йому не вірять. А потім коли таки привозить, то це вино вибухає, зокрема й у світі. Всі одразу починають його любити, але вже не можуть заключити контракти, адже вони вже розпродані. А у нас вони є.

*[[barberry:/producers/c7f2173e-1b32-4e44-8da0-bd36f04b3ae0][Sadie Family]] так само? І спочатку його теж не хотіли привозити? Бо мене феномен цього винороба дивує. В світі за ним полюють, а в Києві, навіть зараз: полиці порожні, а його вина лежать.*

Так, це Вектор його привіз. І ще багато інших крутих вин. Хоч й часто всупереч загальній думці.

А з точки зору смаку... з моїх колег буває запитую в... у мене завжди є якийсь фільтр. Я завжди розумію, який смаковий профіль хто має. Якщо мені хочеться чогось класичного, то звертаюся до Віки.

*О, я люблю її огляди на "крейзі натуральщину". Отримую шалену насолоду читати їх.*

А от натуральщину класно оцінює Рома. Конвенційні вина – Боря. Наприклад, я хочу купити щось на вечірку, щоб догодити одразу всім, тоді Боря дає слушні поради. Він відчуває, що продать, щоб людям зайшло. В мене з цим проблеми.

/(сміється)/

Насправді, я маю своє коло клієнтів, свій круг "почітатєлєй". Хоча й знаю, що людям подобається, просто я завжди намагаюся перетягнути їх на бік тонших та складніших вин. Поступово, потихеньку. Тобто сьогодні я продам оце, щоб увійти у довіру. Щось попсове, щоб точно сподобалося. Потім коли вони почнуть мені довіряти, я запропоную щось більш цікаве.

*Ага, а потім дехто (не будемо вказувати пальцями) приходить на твою дегустацію і каже, що через тебе не любить ходити у гудвайн. Бо Вася як продасть! Воно то смачно, але...*

Я взагалі за молоком прийшов.

*Давай трошки повернемося назад. Ти ведеш десь нотатки? Чи все тримаєш в голові?*

Мені соромно зізнатися. Колись я вів нотатки, але потім забив.

*А де?*

Я вів нотатки в /нотатках/. Трошечки у Vivino. І чомусь мені не зайшло. Я їх довгий час записував у телеграмі, в збережених повідомленнях. Я знаю, що є сомельє з чітко збереженими нотатками. Знаєш, можливо, тут грає роль моя самовпевненість, проте я запам'ятовую.

*Якщо для тебе це працює, то супер. Економиш час. В мене пам'ять погана, то я і записую.*

А я запам'ятовую. Важливу роль грають певні слова, ти ж не будеш весь спектр записувати... А лише характерні речі.

*Як ти почав описувати це вино? Назвав категорію та особливість.*

Саме так.

*А чому ти кинув Vivino? Через необхідність обрати кількість зірочок та залишати огляд?*

Так, через зірочки... Але ще є така тєма. Ти фотографуєш якусь етикетку, а воно його не знаходить, ти його шукаєш, а його нема. Витрачаєш багато часу на це. Або ще ти записуєш нотатки десь, а потім переносиш у Vivino. Враховуючи кількість, що ми дегустуємо, це ж можна сказитися.

*А як ти ставишся до Vivino?*

Знаєш... наприклад, людям які просто купують і п'ють, то корисно. Вони записують свої враження, та потім згадують. Люди починають розуміти, що їм подобається. Проте особисто мене трохи бісить, коли ти радиш якесь вино, ти знаєш, що воно людині сподобається, а вона відкриває додаток Vivino і каже: так там 3.8. Бляха, і шо? Це не важливо, це ж оцінювали інші люди... така сто відсоткова орієнтація на думку інших людей часом підбішує.

*Ну якщо обирати за оцінкою, то можна пити лише "асті".*

Саме так, а ти ж не любиш, наприклад, "асті". Треба трохи думати головою. Проте в цілому там середня температура по лікарні, особливо для початківців, щоб записувати свої нотатки, то це дуже корисна програма.

Професіоналів дуже бісить, коли ти радиш вино, а вони його по Vivino перевіряють. Я це ненавиджу. Хочеться сказати - то бери телефон і клацай всі пляшки, то навіщо я витрачаю час?

*Розпвідаєш історію, вже аж про пра-пра-пра-пра-пра-діда розповів.*

Ага, але ж на Vivino 3.8. Отже, до побачення. Вихід - там.

*Чесно кажучи на Vivino загальну оцінку взагалі не варто дивитися. Я просто слідкую за певними людьми, думку, яких поважаю, і можу спиратися на їхню оцінку та нотатки. Якщо Віка поставила натуральщині 2, то швидше за все мені вона теж не зайде, а дружині - тим паче. Якщо Зорік поставив якомусь вину 4.2 і назвав його складним, то треба дивитися, з ким я питиму. Тому мені як споживаючу подобається, коли професіонали публічно таки діляться своєю думкою, і не лише тет-а-тет.*

Розумію.

*Наостанок питання: в тебе є поради людям, що тільки-но зацікавилися вином?*

Не бійтеся куштувати нове. Куштуйте нове, навіть якщо вам це не подобається. Збагачуйте досвід. Купіть хороші келихи - це важливо.

Не забувайте про температуру вина, тому що неправильна температура може його зіпсувати. Хороше вино при неправильній температурі стає огидним. Для червоних оптимальна температура подачі - це 16 градусів, для легкотілих червоних - це 14, для білих - це 10, а для ігристих - це 8. Але завжди спирайтеся на власні відчуття. Випірає алкоголь? Охолодіть. Зависока кислотність? Охолодіть ще. А насичені солодші можна подавати теплішими.

І думайте про вино, коли ви його п'єте. Концентруйтеся на ньому. І звісно, звертайтеся до мене за порадою.

#+begin_export html
<hr/>
#+end_export

Розмова була записана 15-ого червня 2022-ого року.

[fn:1] Дозволю собі одразу позануднічати. Навіть добре-нормально-погано зводиться до числової оцінки. Допоки множина слів (термінів), що ви використовуєте для оцінки, є лінійно впорядкованою та зліченною, її завжди можна звести до числової системи.
[fn:2] Мова не тільки про різницю в градаціях, адже легко написати функцію, що перетворює бали зі системи Паркера на систему Робінсон. Про це буде далі.
[fn:3] Виявилося, то [[https://instagram.com/anticatorretreviso?igshid=YmMyMTA2M2Y=][Antica Torre]].
[fn:4] Б'янка Боскер "Схиблені на вині". Дозволю собі зацитувати цей неймовірний момент. Коли повідомляєш друзям і рідним, що ти залишив постійну журналістську роботу, аби сидіти вдома й пити вино, починаються занепокоєні дзвінки. Ви кажете: я збираюся загострити свої відчуття й дізнатися, із чого весь цей галас навколо вина. Вони чують: вона кидає роботу, бо п'є, і ризикує стати безпритульною.
[fn:5] Скажіть, ніхто не очікував такого питання?
[fn:6] Мається на увазі, що в цьому вині є аромати, що воно отримало від самої ягоди (первинні), від методу виноробства (вторинні) та аромати, що з'явилися з часом від витримки (третинні).
[fn:7] Формула переводу з ~N~-бальної системи на ~M~-бальну проста - ~m = n * M / N~, де ~m~ - оцінка у ~М~-бальній системі, а ~n~ - оцінка у ~N~-бальній системі. Це працює, якщо системи лінійні та рівномірні (типу Vivino, Jancis Robinson, і так далі) та мають спільний початок - ~0~. У 100-бальну я переводжу трошки інакше. Для зручності, візьмемо 5-и бальну систему. Тоді ~5~ - це ~100~, ~4.х~ - це ~9х~ (наприклад, ~4.2~ - це ~92~), ~3.х~ - це ~8х~. Нещодавно я дізнався, що і [[https://www.vivino.com/wine-news/vivino-5-star-rating-system][Vivino схожим чином робить]], хоча і не так чітко.
[fn:8] Програма цього не дозволить, але якщо проаналізувати свої враження і подивитися на дані, можна знайти такі приколи. У цього підходу є ще декілька проблем, кому цікаво - кажіть, я можу більш детально описати цю схему й поділитися деякими напрацюваннями.
[fn:9] Питаю конкретно про Бордо, адже Бордо - це антонім до стилю, що любить Вася.

